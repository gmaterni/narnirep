<!doctype html>
<html >
<head>
<meta http-equiv="Content-Language" content="it" />
<meta http-equiv="Content-Type" content="text/html; charset=utf-8" />

<title>Report Narni</title>

<link rel="stylesheet" type="text/css" href="help.css"/>

</head>
<body>
<div class='help'>
    <h4>Indicizzazione del fondo delle <span class='i'>Riformanze</span> <br/>del Comune di Narni XVI secolo</h4>
<p>
Il comune di Narni, come molti dei comuni italiani, conserva presso il proprio Archivio storico un imponente fondo di <span class='i'>Riformanze</span>, che 
coprono un arco cronologico esteso dal XVI al XIX secolo, alla data cioè del 1861 che segna, archivisticamente, lo spartiacque fra i fondi 
preunitari e quelli postunitari.
</p><p>
Parlando di <span class='i'>Riformanze</span> (o <span class='i'><span class='i'>Riforme</span></span>, o <span class='i'>Libri</span> dei <span class='i'>consigli</span>, a seconda delle località) parliamo di una delle tipologie documentarie più importanti 
per ricostruire la quotidianità sociale, economica, burocratica ma anche culturale delle nostre comunità urbane, in una dimensione non solo 
strettamente localistica. Si tratta infatti dei verbali delle sedute, quasi quotidiane, dei consigli comunali.
</p><p>
Qualche esempio: lo storico dell’urbanizzazione vi troverà il ricordo della costruzione di opere pubbliche, manutenzioni, realizzazione di strade,
 acquedotti, palazzi, ponti, fortificazioni ecc.; lo storico delle comunità rurali informazioni sui rapporti istituzionali fra la città e il suo contado,
  su iniziative di popolamento da parte del comune, sulle tipologie contrattuali diffuse; lo storico del diritto avrà a disposizione una messe infinita 
  di esempi di controversie, liti, questioni di eredità, giurisdizione dei confini, punizione dei delitti ecc.; lo storico dell’economia informazioni sul 
  sistema monetario in uso, sulle gabelle e la loro entità, sui commerci, le importazioni e le esportazioni. Non da ultimo ricordo poi l’imponente 
  numero di antroponimi ricavabili da queste sedute, antroponimi che spaziano dal nome del podestà e dei priori a quello dell’aromatarius o del 
  falegname.
</p><p>
Se queste (e quelle elencate non rappresentano che una parte) sono le potenzialità del genere di fonti, passando poi all’effettiva ricerca d’archivio
 lo studioso, decidendo di sfruttarlo, si scontra con un ostacolo non certo insormontabile ma che pone comunque dei grossi limiti, e ha provocato 
 finora un sostanziale sottoutilizzo delle fonti stesse. I fondi di <span class='i'>Riformanze</span> rappresentano infatti un vero e proprio mare magnum per orientarsi 
 all’interno del quale mancano del tutto strumenti, o perlomeno strumenti efficaci; qualsiasi ricerca comporta la consultazione completa dei volumi,
  pagina per pagina, alla ricerca di ciò che potrebbe interessare, relegando così molto spesso le scoperte all’ambito della pura casualità e avendo
   anche delle ricadute sullo stato di conservazione dei pezzi archivistici data l’usura che comporta uno spoglio di questo tipo.
</p>
<p>
È  perciò su questo punto che ci si è proposto di intervenire.
</p><p>
L’obiettivo del progetto è stato quello di indicizzare in maniera esaustiva il contenuto delle <span class='i'>Riformanze</span>, agendo dall’interno del documento,
 “smontando” ciascuna verbalizzazione in tutte le sue componenti e facendo emergere queste ultime come informazioni sulle quali poter effettuare
  ricerche incrociate: argomenti, antroponimi, toponimi, cariche. Il risultato finale è la possibilità di avere, al termine delle proprie ricerche, 
  una precisa indicazione Volume/Pagina da inoltrare all’Archivio per ottenere copia delle pagine di proprio interesse: l’indicizzazione è stata 
  infatti accompagnata dalla riproduzione digitale integrale dei volumi.
</p><p>
La ricerca si articola su tre maschere. Il documento è stato infatti scomposto in due componenti principali: quella che chiameremo “Riforma” 
(maschera <span class='i'>Riforme</span>) e che costituisce la cornice generale della verbalizzazione, permettendo di filtrare i documenti per Pontificato, tipologia di
 Consiglio, nome dei Consiglieri ecc.; e la “Proposta” (maschera <span class='i'>Proposte</span>), cioè il singolo punto all’ordine del giorno all’interno di una Riforma,
  la chiave del database in quanto permette di effettuare la ricerca fondamentale, cioè quella relativa agli Argomenti e alla Tipologia dei documenti. 
  La terza maschera riguarda le Persone (maschera Persone): essa da una parte permette di eseguire alcune ricerche autonome 
  (per Professione, Qualifica sociale e Qualifica culturale ecc.), dall’altra, soprattutto, permette di verificare i criteri di trascrizione di un nominativo
   sul quale si stanno facendo indagini per inserire la forma corretta nelle altre due maschere.
   </p>
</div>
</body>
</html>
